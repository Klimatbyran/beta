---
id: "metod"
---

GHG-protokollet är den etablerade standarden för rapportering av växthusgasutsläpp. Ramverket är utformat för att kunna användas av alla företag och har en generell struktur där utsläppen delas upp i tre scope. Scope 1 avser direkta utsläpp från den egna verksamheten, scope 2 gäller indirekta utsläpp från inköpt energi och scope 3 täcker alla utsläpp som sker i värdekedjan, både uppströms och nedströms. Scope 3 delas upp i 15 kategorier. Upplägget kan verka enkelt, men tillämpningen av protokollet och noggrannheten med vilken det följs varierar kraftigt. Men varför är scope 3-rapporteringen så svår?

Den första komponenten i detta är att det gäller företagets värdekedja – det vill säga utsläpp som sker utanför företagets egna väggar, och vi använder oss därför av mer eller mindre komplicerade metoder för att beräkna dem. Implicit måste vi också lita på att andra beräknat på ett tillräckligt bra sätt.

Som jämförelse är scope 1 och 2 däremot relativt lätt att mäta (exempelvis genom antal liter bränsle eller kWh energi) och beräkna med relativt standardiserade utsläppsfaktorer (CO2e per liter/kWh).

## Scope 3 – design och utmaningar

Scope 3 har 15 kategorier. Detta är för att GHG-protokollet designats som en mall för att kunna användas av alla företag, och i det avseendet fungerar det faktiskt förvånansvärt bra. Men det innebär också att inget företag har utsläpp i alla 15 kategorier. Det finns exempelvis verksamheter som inte genererar betydande mängder avfall (kategori 5), eller som inte har franchiseverksamhet (kategori 14) eller investeringar (kategori 15). Så om vi vet att det inte behöver rapporteras på 15 kategorier för att vara fullständigt, hur vet vi om ett bolag rapporterar alla kategorier som är relevanta för deras verksamhet?

Det är upp till företaget att avgöra och rättfärdiga (under samma logik som dubbel väsentlighetsanalys enligt CSRD). Företag som ligger i framkant har säkerställt kompetens för att avgöra detta, och tydliggör i sin rapportering vilka kategorier som är relevanta – och vilka som inte är det. Detta kan vara nära nog omöjligt att upptäcka utifrån, men som extern granskare finns det ibland uppenbara luckor. Kom ihåg, de företag som klimatberäknat för sin verksamhet hittills har inte gjort det på grund av lagkrav utan “frivilligt”.Incitamenten att undanhålla utsläpp är idag låga eftersom konsekvenserna av att bli påkommen är så mycket värre (greenwashing har gått från ocharmigt till olagligt). De allra flesta företag vill göra rätt. Dessutom, desto bättre koll på utsläppen, desto fler möjligheter att minska dem.

## Kategori 1, inköpta varor och tjänster, extra klurig

Även om en kategori är inkluderad i beräkningen, kan den vara inkomplett beräknad. Kategori 1, inköpta varor och tjänster, är särskilt klurig. Ofta börjar företag med det som antas viktigast, till exempel cement och stål för ett byggbolag. Det är en bra praxis, men det kan vara svårt att veta var gränsen ska gå för vad som är relevant att inkludera. Även om rapporteringen ska vara så komplett som möjligt, så är det helt enkelt orimligt att inkludera alla detaljer (cement: ja, arbetskläder: kanske, blyertspennor: nej) – och ofta avgörs detta av kostnad och möjlighet att beräkna. Igen, som extern granskare är det i princip omöjligt att avgöra om allt relevant inkluderats, och vi måste lita på företaget. Att de har, eller har anlitat, rätt kompetens för att göra avgränsningar är avgörande för en bra rapportering.

## Vikten av god datatillgång av hög kvalitet

Det företag själva ofta uppger som den största utmaningen inom scope 3 är tillgång till data. Det kan bero på att inköp sker på ett sätt som inte är tydligt kopplat till varan eller tjänstens klimatpåverkan, där exempelvis en leverans kan ha ett pris som inte är kopplat till en distans, eller där vi vet att flera leveranser till olika företag samkörs. Vad ska då tillskrivas företaget? Ett sätt att göra övergripande beräkningar är därför att använda en utgiftsbaserad metod (spend-based), där företagets utgifter kopplas till en faktor för utsläpp per spenderad krona inom en viss sektor. Detta ger dock en extremt grov uppskattning, dels för att kategorierna kan vara väldigt breda (exempelvis “tillverkning av maskiner”), men också för att priset som betalas kan variera (som exempelvis pris på flygbiljetter).

## Att hitta rätt utsläppsfaktor

När rätt data är tillgänglig, kommer utmaningen med att hitta rätt utsläppsfaktor. I vissa fall kan beräkningen använda sig av standardiserade utsläppsfaktorer, som kan tillhandahållas av exempelvis offentliga aktörer som regeringar, för allt från material till avfallshantering och utsläpp per rest kilometer. Detta innebär självklart en hög osäkerhet, då siffrorna bygger på genomsnittsvärden som kan vara långt ifrån den verklighet som ett enskilt företag verkar i. I andra fall kan leverantörer själva dela de beräknade utsläppen för sina varor och tjänster, exempelvis för deras specifika material, deras avfallshantering, och deras resor. Dessa kan vara svåra att tillgå, då det är resurskrävande att ta fram, och innebär att vi måste lita på att leverantörer tillhandahåller korrekt data. Informationen behövs för att kunna skilja mellan olika sorters cement, avfallsbehandling och resesätt. För att kunna se resultat av att byta från konventionella till förbättrade material är företagen alltså avhängiga av att deras leverantörer kan uppvisa siffror på att utsläppen är lägre för vissa alternativ än för andra.

## Om nedströms utsläpp

Scope 3 täcker även nedströms utsläpp, vilket exempelvis innefattar transport av varor från butik hem till kund som företaget inte står för, energianvändning i uthyrda byggnader och sålda varor, och slutbehandling av sålda produkter. Vad som sker nedströms är ofta omöjligt att veta med säkerhet, då varan lämnat företagets uppsyn, och vi får förlita oss på antaganden. Detta är dock ändå väldigt viktigt att få med, där exempelvis bränsleförbrukning i en såld bil, över dess livslängd, är en stor utsläppspost. Att inkludera detta i företagets rapportering innebär också att företaget har anledning att förbättra sina produkter så att utsläppen vid användning minskar.

**För att summera: Scope 3 är alltså svårt att få grepp om för att:**

- utsläppen sker utanför företagets väggar och kan inte beräknas med säkerhet
- det finns många kategorier att rapportera på, där alla är inte relevanta för varje företag
- det är svårt att säkerställa en komplett rapportering inom en kategori
- det ofta är bristande tillgång till rätt dataunderlag för beräkning
- utsläppsfaktorer kan vara generiska och missvisande för enskilda fall
- specifika utsläppsfaktorer från leverantörer kan vara svåra att tillgå (och vi behöver lita på att de är rätt)
- utsläpp nedströms i värdekedjan baseras på antaganden, och reflekterar inte verkligheten fullt ut

Den goda nyheten är att många företag vill, och anstränger sig för, att detta ska bli bättre. Dels genom att förbättra interna processer för datainsamling, men också genom att efterfråga mer och bättre information från aktörer i värdekedjan. Samarbeten uppstår för att ta fram det som saknas, och det framgår att information i sig är ett affärsvärde. När fler och fler aktörer tillhandahåller information av god kvalitet, kan beslut fattas som tar klimatpåverkan i beaktning.
